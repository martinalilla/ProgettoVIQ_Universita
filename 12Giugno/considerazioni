Relazione Tesina VIQ – Analisi sui laureati negli atenei italiani dal 1999 al 2018

Lo studio è volto a comprendere alcuni fenomeni riguardanti l’evoluzione del numero di laureati nei diversi atenei Italiani, nel periodo compreso tra il 1999 ed il 2018. La fonte dei dati analizzati è l’archivio informatico del MIUR (http://dati.ustat.miur.it/dataset/laureati-2018/resource/997ef9f1-5b86-4f89-b1f6-bf16a2344aba) e le informazioni comprendono circa novanta atenei, sia privati che pubblici. Con ateneo si intende una singola istituzione universitaria, indipendentemente dal numero di facoltà (o dipartimenti) in essa presenti. L’analisi dunque non distingue tra indirizzi di studio, ma è piuttosto volta ad una visione di insieme sul panorama dell’università italiana.
I dati utilizzati comprendono, oltre all’indicazione identificativa dell’ateneo, la sua collocazione geografica (città e relative coordinate) ed infine il numero di laureati per genere per un determinato anno. Il dataset, in versione riassuntiva, si presenta dunque nella forma seguente:

ANNO	NOME_ATENEO	CITTA' 	LATITUDINE 	LONGITUDINE 	SESSO	LAUREATI
1999	Torino Politecnico	Torino	45.066	7.682	M	1930
Figure 1 - Dataset riassuntivo

Il numero di atenei non risulta costante nel corso degli anni in conseguenza del fatto che i dati relativi ad alcune università compaiono solo da un certo anno in avanti. Le università telematiche, ad esempio, sono assenti nei primi anni considerati in quanto la loro diffusione comincia nei primi anni duemila ed il loro riconoscimento ufficiale è ancor più recente.
È importante sottolineare il fatto che il numero di laureati non riflette esattamente la grandezza dell’ateneo e il numero di iscritti.

Obiettivi

Gli obiettivi principali dello studio possono essere riassunti nei seguenti punti:
•	Comprendere se il numero di laureati è aumentato negli ultimi venti anni e se ci sono state alcune tendenze particolari o picchi. Analizzare inoltre le differenze tra i due generi nel tempo.

•	Osservare la distribuzione sul territorio degli atenei e capire quindi quali città ospitano il maggior numero di laureati.

•	Stilare una classifica annuale degli atenei in base al numero di laureati.

•	Osservare le differenze tra il numero dei laureati maschi e femmine per ogni ateneo.

GRAFICO 1 – L’EVOLUZIONE NEL TEMPO

Questo grafico mostra il numero di laureati totali nel corso del tempo, per entrambi i sessi. La scelta di un grafico a linee è piuttosto indicata in quanto permette di evidenziare bene l’andamento temporale. La presenza di una linea per ogni genere permette inoltre di osservare come le differenze tra il numero di laureati maschi e quello di laureate femmine si mantenga pressoché costante nel corso del tempo. Dal grafico si evince inoltre una significativa crescita delle lauree nei primi anni duemila che si arresta però nel 2005. Successivamente il numero dei laureati resta abbastanza stabile, presentando tuttavia un leggero aumento negli ultimi anni. Il numero di femmine si mantiene sempre superiore al numero di maschi e mediamente il rapporto tra i due generi è di 74 a 100.

GRAFICO 2 – I NUMERI DEGLI ATENEI ITALIANI

In questo grafico viene stilata una classifica degli atenei in base al numero di laureati per un determinato anno. Un grafico a barre è dunque appropriato allo scopo in quanto permette di confrontare facilmente i dati. Selezionando il genere si nota inoltre che la classifica subisce delle significative variazioni; nel 2018, ad esempio, l’Università di Torino è al terzo posto nella classifica femminile, mentre scende al settimo posto nella classifica maschile. Si nota invece una tendenza inversa per il Politecnico che potrebbe essere dunque correlata. Gli atenei con il maggior numero di laureati sono le grandi istituzioni delle principali città; stabilmente in testa si conferma “La Sapienza” di Roma, ateneo che comprende un gran numero di facoltà al suo interno, così come l’Università di Bologna che nel 2018 supera addirittura Roma, attestandosi come primo ateneo per numero di laureati.
Il grafico, per ogni anno, presenta tutti gli atenei riconosciuti nel 2018, tuttavia negli anni precedenti i dati per alcuni di essi non sono disponibili in quanto magari l’ateneo non era stato ancora riconosciuto. Particolare è invece il caso di “Venezia Ca’ Foscari” in quanto dal 2012 in poi non sono più disponibili dati, pur essendo l’ateneo riconosciuto.

Grafico 3 – MAPPA

Questa visualizzazione aiuta a comprendere la localizzazione sul territorio degli atenei e il relativo numero di laureati totali per l’anno 2018, fornendo così una visione di insieme sul panorama universitario delle città italiane. Ogni cerchio rappresenta un ateneo e la dimensione è proporzionale al numero di laureati nel 2018.
Si evince che il centro-nord ha un più alto numero di laureati rispetto al sud e alle isole. Gli atenei si concentrano nelle città principali e tutti i capoluoghi di regione presentano almeno un ateneo. I numeri più alti di laureati si hanno a Roma e Milano che staccano inoltre le altre città per numero di atenei ospitati. Seguono altre sedi storiche dell’università italiana come Napoli, Bologna e Torino.
In generale la distribuzione geografica degli atenei sarebbe tale da coprire abbastanza bene tutto il territorio fornendo dunque un servizio in qualsiasi zona (anche se un’ulteriore analisi in tal senso andrebbe sviluppata tenendo conto delle facoltà specifiche presenti negli atenei). Tuttavia, il numero di laureati, come detto prima, è fortemente sbilanciato verso il centro-nord e questo chiaramente implica il fatto che un fenomeno di mobilità degli studenti, in particolare dal sud verso il nord, è presente sul nostro territorio.


GRAFICO 4 – DIFFERENZE DI GENERE

Questo grafico mette in evidenza le differenze di genere tra i laureati per ogni singolo ateneo nel 2018. Così come a livello globale il numero di laureate è significativamente più alto del numero di laureati, anche all’interno di ciascun ateneo tale tendenza sembra essere confermata. Dunque, appare chiaro che non esistono atenei prettamente maschili o femminili. Fanno eccezione significativa solamente le scuole politecniche di Bari, Torino e Milano nelle quali il numero di maschi supera nettamente quello delle femmine. Inoltre, le differenze sono tanto più significative quanto più è alto il numero di laureati nell’ateneo. Se infatti possono essere tralasciati i fenomeni legati ad atenei molto piccoli, è evidente che nella quasi totalità dei grandi atenei le femmine siano in prevalenza sui maschi e che quindi si può parlare di un’attitudine allo studio maggiormente sviluppata nelle femmine.


